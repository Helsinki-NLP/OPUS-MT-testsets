Lýsing:  
Í tengslum við ritun Byggðasögu Skagafjarðar hefur farið fram viðamikil úttekt á fornri eyðibyggð í afdölum og á heiðunum inn af Skagafirði. 
Í samstarfi við Hjalta Pálsson sagnfræðing og byggðasöguritara og Þór Hjaltalín minjavörð Norðurlands Vestra tók Fornleifadeild Byggðasafns Skagfirðinga að sér að gera könnunarskurði í valda minjastaði. 
Ætlunin var að ákvarða aldur og e.t.v. gerð minjanna en í sumum tilfellum einnig hvort um minjar væri að ræða.  
Einnig tók Náttúrustofa Norðurlands vestra þátt í hluta verkefnisins þar sem starfsmaður hennar Helgi Páll Jónsson aðstoðaði við greiningu gjóskulaga en hann vann að rannsóknum vegna B.A. ritgerðar sinnar "Gjóskulög í Skagafirði". 
Ennfremur greindi Magnús Sigurgeirsson gjóskusýni sem tekin voru við fornbýlið Tungu í Vesturdal og fylgir skýrsla hans um greininguna sem fylgiskjal. 
Staðina sem urðu fyrir valinu hefur Hjalti Pálsson fundið á rannsóknarferðum sínum en hann hefur leitað uppi býli og sel sem nafngreind eru í heimildum en staðsetning þeirra hefur ekki verið þekkt. 
Í Jarðabók Árna og Páls er býlinu Fögruhlíð svo lýst: "Fagrahlijd. 
Eyðiból fram frá Nýjabæ, hefur í auðn verið um lángan aldur, þó eru þar sýnileg byggíngarmerki, girðíngar um tún og tóftaleifar. 
Túnstæði alt í hrjóstur komið og fyrir því örvænt að byggja, þar engin slægjulönd liggja so nærri að rækt verði á komið. 
Annars eru hjer hagar merkilega góðir sumar og vetur" (Árni Magnússon & Páll Vídalín, 1930:65). 
Um 8,5km framan við Ábæ, í 350m h.y.s. og um 250m framan við Hjálmarsselslæk eru tvö gil, hið ytra algróið og miklu víðara, en syðra gilið hálfgróið. 
Milli þeirra er mjó tunga eða geiri, 25-30 metra breið, alþakin runnagróðri. 
Neðst á þessum geira niður á bakka Jökulsár er óljós og jarðsokkin tóftaþyrping og garðlag. 
Tóftaþyrpingin er grasivaxin og virðist mega greina um fjögur hólf í tóftinni og hefur hún verið um 10x8m að utanmáli. 
Um 10 m utan (norðan) tóftarinnar er óljóst jarðsokkið garðlag, að hluta á kafi í lyngi og víðirunnum. 
Garðlagið liggur nálega austur-vestur og er um 15m langt. 
Djúp gryfja er rétt norðan tóftarinnar. 
Jökulsáin hefur grafið í burtu tugi ef ekki hundruðir metra lands og hefur áin brotið bakkann alveg upp að tóftunum og er hann þar um 10 metra hár (Hjalti Pálsson, 2007). 
Tóftasvæðið virðist að hluta horfið fram fyrir rofbakkann.  
Svæðið er allt þakið runnagróðri og ekki var hægt að greina túngarð eða útlínur tófta með neinni vissu. 
Nánari lýsing: 
Fornbýli Fagrahlíð í Austurdal í Skagafirði. 
Myndin er tekin til austurs í könnunarskurð sem tekinn var í tóftarvegg. 
Lýsing: 
Svokallað Herpisgerði er alllangt sunnan Hofsár, að kalla beint á móti Hrafnhóli austan Hjaltadalsár, nokkur hundruð metra austur frá ánni en frá gerðinu er svosem hundrað metra mólendi upp að melunum. 
Hér kann að hafa verið býli til forna. 
Umhverfis hefur verið öflugur túngarður, að mestu hringlaga, sem er þó sokkinn að suðvestan ofan í mýrina, en það er enn greinileg rækt í landinu innan túngarðsins. 
Giska má á, að landið innan garðsins sé a.m.k. 1,5 hektarar. 
Aðaltóftin er löng og mikil tóft og komin hæð í landið þar sem hún stendur, sýnist hafa verið rétt eða kannski beitarhús frá Hólum, þótt garði sé enginn sjáanlegur. 
Hún liggur í austur og vestur, dyrnar snúa í vestur beint á móti Hrafnhóli. 
Heildarlengd um 21m að innanmáli. 
Út frá tóftinni til beggja hliða liggur tóft rúmlega 20m löng. 
Líklega eldri hús. 
Skýr vallargarður liggur fast austan við beitarhúsatóftina. 
Austan undir garðinum, skammt suður af austurenda fyrrgreindrar tóftar, er önnur löng rúst, mun aldurslegri og snýr norður og suður, líka um 22-23 metrar að lengd að utanmáli, skiptist í þrjú eða fjögur hólf, 5-6 metra breið að utanmáli. 
Rústin er nokkuð svo óglögg og erfitt að átta sig á hvaða hús þetta hafa verið. 
Nokkrum metrum austan við aðaltóftina og vallargarðinn er stór ferhyrnd tóft, um 8x9 m að stærð, fremur óljós í þýfinu og getur ekki hafa verið hús, fremur rétt. 
Hún er til muna óskýrust þessara þriggja tófta. 
Allar eru þessar tóftaleifar stórar, einkennilegar og vandskýrðar. 
Garðabogarnir suður frá tóftunum eru eiginlega þrefaldir og við suðvesturenda eins þeirra virðast smátóftir í jörðu. 
Nánari lýsing: Herpisgerði - skurður 1 í túngarð - norðursnið   Skurður 1 - í "túngarð"  Skurður 1 var tekinn í túngarðinn austanverðan. 
Hann var 180cm langur og 60cm breiður og um 80cm á dýpt. 
Neðst í grasrót var um 0,5cm þykk svört gjóska, H1766. 
Óhreyft fokmoldarlag [2] um 10-15cm þykkt lá beint undir grasrótinni niður að torfvegg. 
Torfveggurinn [4] var greinanlegur eftir endilöngum skurðinum, þykkastur í miðjunni um 50cm hár. 
Í skurðinum voru tvö greinanleg gjóskulög H1104 og H1300. 
Mikið var að leir í torfinu og ofan veggjar austanvert í skurði var 10cm þykk linsa [3] með leir og sandi. 
Undir torfveggnum var nokkurn veginn jafnþykkt rótað torflag [5] um 15cm að þykkt. 
Í því var rauðleitt mýrartorf með linsum af H1104. 
Þetta rótaða torflag lá svo beint ofan á H1300 óhreyfðu. 
Undir H1300 var svo 10cm þykkt óhreyft fokmoldarlag niður á H1104 sem einnig var óhreyft. 
Engin merki voru um mannvist undir H1300.
Túlkun skurða: 
Túngarðveggur hefur verið hlaðinni mögulega á 14. eða 15. öld. 
Ekki var hægt að greina að garðurinn hafi verið endurbyggður og því kann hann að hafa verið í notkun í fremur skamman tíma. 
Hann hefur verið fallinn löngu áður en 1766 gjóskan féll. 
Byggingin sem grafið var í virðist fremur útihús en mannabústaður og virðist hafa verið byggð á sama tíma og túngarðurinn. 
Byggingin er reist eftir 1300 en er fallin og aflögð löngu áður en 1766 féll.
Lýsing: 
Nýlendi er eyðibýli sem á land á milli Grinda í Deildardal að austan og Ennis á Höfðaströnd að norðan. 
Elsta heimild um býlið er í kaupbréfi frá 15. öld er jörðin var seld Hólastóli en þá var hún metin á 25 hundruð (Íslenskt fornbréfasafn DI IV, bls. 553-554). 
Í Jarðabókinni frá 1709 er jörðin tvíbýl og metin á 35 hundruð (Jarðabók Árna Magnússonar og Páls Vídalín X, bls. 244) en 40 hundruð þegar hún var seld frá stólnum árið 1802. 
Í jarðabók Johnsens frá 1847 er jörðin hinsvegar metin á 36 hundruð (Jarðabók Johnsens 1847, bls. 270). 
Nú [2013] er Nýlendi í eigu Laugabóls ehf (Veðmálabækur Skagafjarðar nr. 161/2007). 
Núverandi steinsteypt íbúðarhús stendur á Langahóli um 60m suður af Bæjarhóli þar sem enn sjást uppgrónar rústir torfbæjarins.  
Þar stóð gamli bærinn uns núverandi íbúðarhús var byggt árið 1942. 
Hjáleiga eða afbýla er ekki getið í jarðabókinni frá 1709 en þó hafa leifar tveggja slíkra verið í landareigninni. 
Annars vegar voru það leifar ónefnds býlis, túngarðs og tófta sem lágu í Nýlendishvammi við Deildardalsá, rétt sunnan Deildardalsvegar. 
Ingólfur Jónsson bóndi á Nýlendi lét í sinni búskapartíð jafna bæði tóftirnar og garðinn með jarðýtu og hugðist rækta þarna kartöflur, ekkert varð svo af þeim áformum (Svanhildur Guðjónsdóttir, munnleg heimild 2013). 
Nýlendiskot heita svo túngarðs- og tóftaleifar um 300 m út og upp frá bæjarhúsum á Nýlendi, skammt ofan hagagirðinga. 
Þar segja munnmæli að hafi verið búið en engar ritaðar heimildir styðja þær sagnir. 
Talið er að þar hafi verið sauðahús en í örnefnaskrám er ekki að finna haldbærar upplýsingar um kotið. 
Á Nýlendiskoti er gróinn túnskiki. 
Við fyrstu sýn sést þar greinilegur túngarður umhverfis vallendisgróið tún sem mælist um 0,7 ha. 
Heyjað var í Nýlendiskoti fram eftir 20. öldinni, a.m.k. til 1945 og var heyið flutt heim á reiðingshestum að sumrinu (Svanhildur Guðjónsdóttir, munnleg heimild 2013). Þegar betur er að gáð sést að mun eldri túngarður liggur utan um þann sem áður er nefndur. 
Er sá garður horfin á köflum en vel greinilegur að stærstum hluta, sérstaklega að norðan og austan. 
Að sunnan er nýrri garðurinn byggður ofan á þann eldri, sem er býsna stór og augljóst að hann hefur ekki verið hlaðinn í kringum neitt kotbýli.
Minniháttar fornleifakönnun var gerð á minjum á Nýlendiskoti. 
Fjórir borkjarnar voru teknir í meintan bæjarhól og umhverfi hans. 
Í ljós kom að undir tóft sauðahúsanna voru leifar forns bæjarstæðis sem virðist hafa verið í notkun fyrir 1104. 
Rofsnið sem var í eldri túngarðinum var hreinsað og skoðað. 
Túngarðsveggurinn var þar um 60cm hár og í honum var torf með miklu af H3 gjóskunni en enginn vottur af 1104 eða 1300 gjóskunum. 
Engin gjóska var greinanleg yfir eða upp að veggnum. 
Ekki var því hægt að tímasetja hann frekar þó ólíklegt megi teljast að 1104 gjóskan sæist ekki í torfi hafi það verið tekið eftir að hún féll. 
Einnig var skoðað minna rofsnið í yngri garðinn. 
Ekki var hægt að greina frekar torfið sem var í garðinum en hann hefur verið reistur ofan á H1104 gjóskunni óhreyfðri. 
Hann er þó vafalítið töluvert yngri sé mið tekið af því hve glöggur hann er.
Túlkun:
Þarna hefur verið býli á a.m.k. 11. öld sem líklega er komið úr byggð mjög snemma, e.t.v. þegar á 11. öld. 
Kotið sem svæðið er nefnt eftir er í byggð eftir 1104, líklega töluvert síðar. 
L laga tóftir uppi við yngri túngarðinn tilheyra því líklega. 
Nánari lýsing: 
Grjót á mel utan og vestan eldra túngarðs vestanverðum á Nýlendiskoti. Horft er til norðurs. 
Lýsing: 
Eyðibyggð og afdalir III. 2008.
"Garðhús" í Hólahaga í landi Hóla í Hjaltadal.
Tekinn var könnunarskurður í fornlega tóft í Hólahaga í landi Hólastaðar í Hjaltadal. 
Engar heimildir eru til um býli með þessu nafni (þe. Garðhús) en í nágrenni minjanna eru svokallað Garðhúsagil og Garðhúsaskriða. 
Á staðnum eru greinilegar leifar eldri minja en einnig má þar finna leifar réttar eða kvía einhverskonar, e.t.v. seinni tíma beitarhúsa. 
Tóftirnar liggja fremst á bakka ofan og vestan Hjaltadalsár um kílómetra inn af Hofi og eru mjög jarðsokknar. 
Um er að ræða aflanga tóft um 20m langa og líkt og tvær tóftir eða áföst afhýsi vestan hennar.  
Ofan þessara tófta er að finna tvær yngri tóftir, mögulega leifar beitarhúsa eða rétta. 
Nánari lýsing: 
Grafið í skálatóft í Hólahaga. 
Horft er til norðvesturs. 
Skurður 1 - tekinn í norðvestur skammvegg mögulegrar skálatóftar Skurður var tekinn í norðvestur skammhlið löngu tóftarinnar. 
Í ljós kom torfveggur sem í er að finna slitrur af grænleitri gjósku, svokölluðu landnámslagi, sem féll 872. 
Einnig var töluvert af forsögulegri Heklugjósku í veggnum. 
Syðst í skurðinum var komið niður á leifar af svörtu gólflagi undir hruni úr veggnum eða þaktorfs.
Gólflagið var svart fitugt gólflag um 5-7cm að þykkt, með kolum, brenndum beinum og gráleitri ösku. 
Ofan á gólflaginu voru svo um 10cm af óhreyfðum fokjarðvegi en ofan hans gjóskulög úr Heklu frá 1104 og 1300. 
Lögin lágu upp að veggnum sunnanvert og hefur veggurinn verið hruninn áður en 1104 gjóskan féll. 
Ekki fundust nein gjóskulög yfir veggnum eða hruni úr honum að norðan að öðru leyti að mjög þunnt svart gjóskulag lá rétt undir grasrót nyrst í skurðinum. 
Vera kann að þar sé um að ræða gjósku úr Heklu sem féll 1766.
Túlkun skurðar:
Um er að ræða íveruhús, skála, sem líklega hefur verið tekinn í notkun skömmu eftir að landnámslagið féll en verið aflagður nokkru áður en 1104 gjóskan féll. 
Ekki var að sjá að túngarður hefði legið umhverfis bygginguna en margar skriður hafa fallið í brekkunni umhverfis og kunna því ummerki túngarðs og fleiri bygginga að vera horfnar. 
Lýsing: 
Lækjar er fyrst getið um miðja 14. öld en fornleifar benda til að þar hafi verið búið allt frá fyrstu tíð.
Búskap var hætt á jörðinni 1958 og er jörðin nú hluti af landi Ennis og hún nytjuð þaðan (Byggðasaga Skagafjarðar V. Bindi. Bls. 269-270). 
Engar byggingar eru lengur uppistandandi en bæjarhóllinn er enn vel greinanlegur. 
Túngarður sést að hluta vestan og norðan bæjarhólsins og eru tvær tóftir við vesturhluta hans. 
Um 20-50m beint norður af bæjarhólnum eru óglöggar, fornlegar minjar, skálatóft og fleiri byggingaleifar. 
Borkjarnar voru teknir í tóftir og túngarð auk þess sem könnunarskurður var grafinn í skálatóftina. 
Nánari lýsing: 
Lækur í Viðvíkursveit. 
Réttartóft austan skálatóftarinnar. 
Horft er til suðurs.
Lýsing: 
Svokallað Herpisgerði er alllangt sunnan Hofsár, að kalla beint á móti Hrafnhóli austan Hjaltadalsár, nokkur hundruð metra austur frá ánni en frá gerðinu er svosem hundrað metra mólendi upp að melunum. 
Hér kann að hafa verið býli til forna. 
Umhverfis hefur verið öflugur túngarður, að mestu hringlaga, sem er þó sokkinn að suðvestan ofan í mýrina, en það er enn greinileg rækt í landinu innan túngarðsins. 
Giska má á, að landið innan garðsins sé a.m.k. 1,5 hektarar. 
Aðaltóftin er löng og mikil tóft og komin hæð í landið þar sem hún stendur, sýnist hafa verið rétt eða kannski beitarhús frá Hólum, þótt garði sé enginn sjáanlegur. 
Hún liggur í austur og vestur, dyrnar snúa í vestur beint á móti Hrafnhóli. 
Heildarlengd um 21m að innanmáli. 
Út frá tóftinni til beggja hliða liggur tóft rúmlega 20m löng. 
Líklega eldri hús. 
Skýr vallargarður liggur fast austan við beitarhúsatóftina. 
Austan undir garðinum, skammt suður af austurenda fyrrgreindrar tóftar, er önnur löng rúst, mun aldurslegri og snýr norður og suður, líka um 22-23 metrar að lengd að utanmáli, skiptist í þrjú eða fjögur hólf, 5-6 metra breið að utanmáli. 
Rústin er nokkuð svo óglögg og erfitt að átta sig á hvaða hús þetta hafa verið. 
Nokkrum metrum austan við aðaltóftina og vallargarðinn er stór ferhyrnd tóft, um 8x9 m að stærð, fremur óljós í þýfinu og getur ekki hafa verið hús, fremur rétt. 
Hún er til muna óskýrust þessara þriggja tófta. 
Allar eru þessar tóftaleifar stórar, einkennilegar og vandskýrðar. 
Garðabogarnir suður frá tóftunum eru eiginlega þrefaldir og við suðvesturenda eins þeirra virðast smátóftir í jörðu. 
Nánari lýsing: Herpisgerði - skurður 2 í tóft við túngarð - austursnið  Skurður 2 - í tóft áfasta túngarðsvegg 
Annar skurður var svo tekinn í innanverðan tóftavegg á fjórskiptri tóft sem áföst var túngarðinum austantil. 
Neðst í grasrót kom fram 0,5cm þykk svört gjóska, H1766. 
Undir henni var svo um 5cm þykk fokmold [2] niður á tóftavegginn. 
Veggurinn [3] var úr torfi sem í var gjóskulagið Hekla 1300. 
Hrun úr torfveggnum [4] var að finna inni í tóftinni en engin merki fundust um gólflag.
Túlkun skurða: 
Túngarðveggur hefur verið hlaðinni mögulega á 14. eða 15. öld. 
Ekki var hægt að greina að garðurinn hafi verið endurbyggður og því kann hann að hafa verið í notkun í fremur skamman tíma. 
Hann hefur verið fallinn löngu áður en 1766 gjóskan féll. 
Byggingin sem grafið var í virðist fremur útihús en mannabústaður og virðist hafa verið byggð á sama tíma og túngarðurinn. 
Byggingin er reist eftir 1300 en er fallin og aflögð löngu áður en 1766 féll.
Lýsing: 
Marbælisselland er næst framan við Óslandsselland á Seljadal austanverðum. 
Nær það frá Glúmsgili fram að Strangalæk, um 2,5 km vegalengd. 
Í Jarðabókinni 1709 segir: "Selstöðu á jörðin á Seljadal, en hefur ekki not fyrir fjarlæðgarsakir, brúka því aðrir landið í óþakklæti." 
Því miður kemur það ekki fram hverjir það eru sem nota landið í "óþakklæti" eða hvort aðrir hafi þar í seli eða noti landið einungis til beitar. 
Seltóftirnar eru í 210 m hæð niður undan Glúmsgili á Seljadal og eru þar glöggar tóftir. 
Aðaltóftin er um 10x7 m, virðist skiptast í fimm vistarverur og eru veggjaskil nokkuð glögg. 
Nokkrum metrum vestar eru kvíarnar, 3x8 m að utanmáli en skammt framan við þær virðist hafa verið lítið hús, um 2x2m. 
Selið er skammt heiman við Glúmsgilslækinn, lendir því inni í Óslandssellandinu og hlýtur að hafa verið sett þar niður með leyfi Óslandsbænda, nema lækurinn hafi breytt farvegi sínum. 
Á unglingsárum Steinars Þórðarsonar á Háleggstöðum var hylur í ánni niður undan selinu, sem hét Glúmsgilshylur og var einhver besti veiðistaðurinn í ánni. 
Þarna eru sléttar grundir og fallegt selstæði.
(Byggðasaga Skagafjarðar VII. Hofshreppur, 189)
Nánari lýsing: 
Marbælissel á Seljadal. 
Horft til austurs.
Lýsing: 
Verkefnið hefur frá upphafi verið hluti af ritun Byggðasögunnar en nú hafa komið út fjögur vegleg bindi hennar. 
Byggðasagan er að því leyti ólík öðrum byggðasöguritum að þar er meiri áhersla á forna sögu bæjanna og rannsókn hverskyns fornleifa sem geta bætt við sögu þeirra. 
Í seinustu tveimur bindum Byggðasögunnar eru ítarlegir kaflar um forna byggð í inndölunum Austur- og Vesturdal og er þar fléttað saman sögulegri samantekt auk niðurstaðna fornleifakannana sem farið hafa fram á völdum stöðum. 
Fornbýlisins Risamýrar er getið í fornri heimild en nákvæm staðsetning bæjarstæðisins er óþekkt. 
Í IV bindi Byggðasögu Skagafjarðar (bls. 172-173) er líkur leiddar að því hvar býli þetta kann að hafa staðið. 
Landsvæðið norður frá Réttarholti, vestan frá Héraðsvötnum austur undir Þormóðsholtið er gríðarmikið flæmi, votlent áður en það var ræst fram að nokkru leyti, sannkölluð risamýri. 
Í fornbréfasafni er bréf um Risamýri frá árinu 1369 þegar Jón biskup skalli lætur úrskurða eignarrétt Hólakirkju á jörðinni Risamýri, "að ákölluðu Guðs nafni, amen." 
Ekki kemur greinilega fram hvort Risamýri hafi verið landsvæði eða eyðijörð en ofangreint fornbréf nefnir "jörðina Risamýri" sem skýtur stoðum undir þá skoðun að Risamýri hafi fyrrum verið bújörð en árið 1369 væntanlega komin í eyði fyrir löngu og landið gengið að hluta undir Bjarnastaði og að einhverju leyti Flugumýri. 
Örnefnið er ekki lengur þekkt en vart kemur annað til álita en flatlendið neðan Þormóðsholts niður að Vötnum. 
Taldi biskup Risamýri liggja undir stólsjörðina Flugumýri og hefði hún verið nytjuð þaðan í áratugi. 
Fé beitt þangað á sumrum en hrossum á vetrum í meira en 40 ár. 
Helst er svo að ráða að Risamýri hafi legið að Bjarnastaðalandi eða jafnvel af sumum verið álitin að hluta í þeirrar jarðar landi sem virðist þá hafa verið í eigu Magnúsar Grímssonar sem e.t.v. hefur þá búið á Bjarnastöðum. 
Hann fékk "engin andvitni í móti leidd ... til heimildar fyrir Bjarnastaði" og var Risamýri síðan dæmd undir Flugumýri (Fornbréfasafn Íslands III, 252-253). 
Eins og fram kemur í umfjöllun Bjarnastaða hafa þeir verið stórjörð til forna en eru ekki lengur. 
Verður það ekki skýrt með öðru móti, svo viðhlítandi sé, en jörðin hafi á árdaga átt land vestur að Héraðsvötnum. 
Svo er þó ekki raunin síðustu aldirnar.  
Flugumýri hefur svo lengi vitað er átt landið vestan við Þormóðsholtið, vestan núverandi þjóðvegar. 
Jafnframt er þess að gæta að jörðin Réttarholt var upphaflega hjáleiga, byggð út úr landi Flugumýrar. 
Í leit sinni að "jörðinni Risamýri" hefur skrásetjari [Hjalti Pálsson] staðnæmst við Skiphólinn sem um er fjallað hér að ofan. Hann er um 60 metra langur, víða nokkuð stórþýfður og eftir honum liggja fornar reiðgötur. 
Á hólnum er byggingasvæði, um 35 m langt og allt að 9 m breitt, a.m.k. fjórar tóftir með fárra metra millibili, þrjár þeirra greinilegar en sú ysta svolítið fráskilin. 
Syðsta tóftin er óglögg að veggjaskilum en ljóslega eru þar mannaverk í jörðu." 
(Byggðasaga Skagafjarðar, IV bindi. bls. 172-173.) 
Nánari lýsing: 
Fornbýlið Risamýri í landi Réttarholt í Akrahreppi. 
Horft er til suðausturs yfir gróinn Skiphólinn.
Lýsing:
Miðhúsaselland er fyrsta sellandið innan við byggðina í Deildardal, vestan megin, hið eina sem ekki er í Vestur eða Austurdal/Seljadal. 
Nær það frá Háleggstaðamerkjum fram að Bjarkará, gegnt Tungufjallssporði. 
Um norðurmörk þess ssegir í landamerkjabréfi Miðhúsa. 
"Að neðan og utan gagnvart Háleggsstöðum, úr vörðu á eyrini við Afréttará. 
Þaðan beina leið í Grænadrag og eftir því sjónhending í skarðið í fjallsbrúninni fyrir utan Bjarkarskál." 
Árið 1709 voru Miðhúsabændur hættir að hafa í seli í Deildardal. 
Í jarðabókinni segir: "Selstöðu í Deildardal vestan fram þar sem heitir Björk á jörðin, en getur ekki brúkað því of langt er til að sækja nema megandi mönnum." 
Miðhúasel er um 405 metrum utan við Bjarkarána, á löngum hólhrygg niðri á flatanum við brekkurætur, gegnt bæjarstæðinu í Stafni. 
Syðst á hólnum eru ágætlega glöggar seltóftir og skammt utan við þær eru 8 metra langar kvíar. 
Nyrst á hólum eru aðrar seltóftir, þrískiptar, alls um 16 metrar á lengd.
(Byggðasaga Skagafjarðar VII. bindi. Hofshreppur, 186).  
Nánari lýsing: 
Yfirlitsmynd af tóftum á Miðhúsaseli. 
Horft til suðurs.
Lýsing: 
Allt frá árinu 2003 hafa Byggðasafn Skagfirðinga og Byggðasaga Skagafjarðar staðið að sameiginlegu rannsóknarverkefni sem miðast að því að skrá og rannsaka elstu byggðaleifar Skagafjarðar, með sérstaka áherslu á afdali og fjallasvæði héraðsins. 
Verkefnið hefur frá upphafi verið hluti af ritun Byggðasögunnar en nú hafa komið út fjögur vegleg bindi hennar. 
Byggðasagan er að því leyti ólík öðrum byggðasöguritum að þar er meiri áhersla á forna sögu bæjanna og rannsókn hverskyns fornleifa sem geta bætt við sögu þeirra. 
Í seinustu tveimur bindum Byggðasögunnar eru ítarlegir kaflar um forna byggð í inndölunum Austur- og Vesturdal og er þar fléttað saman sögulegri samantekt auk niðurstaðna fornleifakannana sem farið hafa fram á völdum stöðum. 
Leifar gamals bæjarstæðis, svokallaðs Gerðis  (65°35'315/19°18'940), liggur um 400 metrum ofan við bæ í Flugumýrarhvammi. 
Þar hafa lengi verið beitarfjárhús og hélst svo fram yfir 1960. 
Árið 1856 voru þar 30 kinda hús í góðu standi. 
Þarna var girtur og heyjaður dálítill túnblettur fram yfir miðja 20. öld. 
Sjást tóftir af tvennum fjárhúsum en mannvistarleifar greinilegar á talsvert stærra svæði en sem nemur fjárhúsunum. 
Síðast stóðu þó einungis ein fjárhús, þau sem syðri tóftin sýnir. 
Gerðið er talsverður graslendisbekkur og myndast dálítið hvolf inn í hlíðina en allhátt leiti lokar sýn til norðurs. 
Hér verður bæjarnafnið Hvammur eðlilegt því umhverfið myndar víðan hvamm. 
Brekkubungan neðan við kallast Hallið enda sér ekki frá bænum upp í hvamminn. 
Upp frá Gerðinu, ofar í hlíðinni, eru nokkrir áberandi melar og klapparhausar og lækur kemur niður drag sem kallast hér Gerðisklauf. 
Hann fellur norðan við Gerðið og er jafnframt bæjarlækur heima í Flugumýrarhvammi. 
Forn túngarður er auðrakinn að sunnan og ofan og lítið eitt niður að norðan, virðist krækja aðeins út fyrir lækinn á litlum parti til að vatnsbólið yrði innan túngarðsins. 
Lækurinn er um 40 metrum utan við meintan bæjarhól. 
Að neðanverðu er ekki hægt að greina túngarðinn með neinni vissu enda mýrlendi fyrir neðan. 
Tóftir eru á þremur stöðum. 
Í fyrsta lagi ummerki beitarhúsanna sem vafalaust hafa verið byggð ofan í bæjarstæðið þar sem þetta er besta hússtæðið og myndar dálítinn bæjarhól (65°35'315/19°18'940) með mannvirkjaleifum á allstóru svæði. 
Fornar tóftir eru beint fyrir sunnan, suður við túngarðinn (65°35'300/19°18'915). 
Neðst í túni, á smáhól niður frá bæjarhólnum, er þriðja tóftasvæðið (65°35'296/19°18'958). 
Þar var hrútakofi frá beitarhúsunum á 20. öld en tóftir eru þar mun umfangsmeiri en sem svarar einum hrútakofa. 
Dýjavætlur koma fram undan hólnum og hefur túngarðurinn líklega legið undir honum. 
Búseta á Gerðinu er löngu í gleymsku fallin og þar með nafn bæjarins. 
Jarðabókin 1713 segir um þennan stað: "Fjárhússtæðið er umgirt svo sem einhverntíma hafi þar kunnað byggt að vera. Enginn veit annað til þess." 
(Jarðabók Árna Magnússonar og Páls Vídalín IX, bls. 187). 
Ýmislegt bendir til að hér sé að finna elsta bæjarstæðið, bæinn Hvamm, sem síðan hefur einhvern tímann verið fluttur ofaneftir, niður úr hvamminum, en nafnið haldið sér (Byggðasaga Skagafjarðar, IV bindi bls. 145-46). 
Nánari lýsing: 
Yfirlitsmynd af Gerði, fornbýli í landi Flugumýrahvamms í Akrahreppi. 
Horft er til vesturs. 
Héraðsvötn sjást efst á mynd og bærinn lengst til hægri er Réttarholt. 
Lýsing: 
Spáná er innsti bær í Unadal, norðan Unadalsár. 
Þar eru talsverðar bæjartóftir, enn mjög glöggar, og allmargar útihúsarústir víðsvegar í túni og utan þess. 
Vallargarður er öflugur ofan við túnið undir Spánárhólnum, fremri hlutinn torfhlaðinn en ytri hlutinn gerður úr grjóti og nær um hundrað metra niður á skriðugrundina. 
Túnið hefur verið talsvert stórt, á þurru mólendi og uppgrónu skriðuframhlaupi Spánárinnar, harðlent en greiðfært að hluta. 
Spáná fór í eyði 1921 og standa engin hús þar lengur. 
Jörðin er nú í eigu Upprekstrarfélags Unadalsafréttar og hluti af Unadalsafrétti (Veðmálaskrár nr. 4756). 
Spáná virðist löngum hafa verið í eyði á miðöldum. 
Ókunnugt er hvenær jörðin fyrst byggðist en Hólastóll sýnist hafa eignast landið á 15. öld. 
Jörðin kemur fyrst fram í skrám Stólsins 1525, þá talin með húsalausum eyðikotum (Íslenskt fornbréfasafn, 302). 
Heimild greinir að Þorbergur Bessason, sýslumaður á Hofi hafði á miðri 16. öld Spáná á leigu frá Hólum og hafði þar í seli meðan hann hélt bú á Hofi (Jarðabréf á Þjóðskjalasafni 2 (72)B). 
Jörðin hefur byggst aftur á seinni hluta 17. aldar þar sem hún er talin í reikningum Hólastóls 1666 og í Jarðabókinni 1709 segir að hún hafi verið byggð úr auðn fyrir 40 árum, þ.e. laust fyrir 1670 (Jarðabók Árna Magnússonar og Páls Vídalín, 247). 
Í Jarðabókinni 1709 er Spáná einungis metin til 6 hundraða og er lágt mat sem eflaust er til komið af landþrengslum og mikilli óhægð. 
Í Jarðabók Johnsens frá 1847 er jörðin sögð 6 hundruð en neðanmáls að hreppstjóri telji hana 8 hundruð (Jarðabók Árna Magnússonar og Páls Vídalín, 247; Jarðabók Johnsen 1847, bls. 270). 
Árið 1849 var "Spáná bóndaeign eftir núverandi dýrleika 8 hundruð (Jarðabók 1849 nr. 78).
Sumarið 2013 var nokkur fjöldi borkjarna tekinn á Spáná. 
Þar komu fram ummerki um byggð þegar á 11. öld, e.t.v. fyrr. 
Byggð kann að hafa lagst af þegar á 12. öld. 
Þó kann að hafa verið þarna einhver byggð, e.t.v. haft í seli eftir að byggð lagðist af á 12. öld en áður en þar var byggt aftur á 17. öld.  
Nánari lýsing: 
Kári Gunnarsson í skálatóft austan fjárhústóftar. 
Horft er til norðausturs. 
Lýsing: 
Hrappsá var hjáleiga frá Skuggabjörgum, og stóð norður við samnefnda á í Deildardal vestan verðum, milli Skuggabjarga og Stafshóls. 
Óvíst er hversu stórt land hjáleigan hafði, annað en túnið, sem afmarkað er fornum túngarði. 
Svo illa vill til að engar ritaðar heimildir hafa varðveist um tilvist Hrappsár fyrir 1831, nema þjóðsaga sem virðist eiga uppruna sinn til fyrstu alda Íslandsbyggðar.
Þær sagnir var að finna í handritum frá árunum 1368 og 1428, sem eru því miður glötuð (HSk. 403. fol. Örnefnalýsing úr Deildardal. Jón H. Árnason). 
Ekki er minnst á Hrappsá í Jarðabókinni 1709 sem verður að teljast frekar óvanalegt en kann þó að eiga sér skýringu (Jarðabók Árna Magnússonar og Páls Vídalín X, bls. 209-210). 
Skuggabjörg voru í eyði árið 1709 og því enginn ábúandi á jörðinni sem greint gat frá staðháttum. 
Hrappsá virðist hafa gleymst. 
Ferðabók Ólafs Olaviusar frá 1777 getur heldur ekki Hrappsár í upptalningu á eyðibólum í Hofshreppi.  
Býlið var í byggð frá 1831 og var þar búið með hléum til ársins 1872, að Hrappsá fór í eyði og hefur ekki byggst síðan. 
Hrappsár er getið neðanmáls í Jarðatali Johnsens  frá 1847, en þar segir að prestur nefni hjáleiguna Hrappsá en aðrar upplýsingar um býlið séu ekki kunnar og því er það ekki í jarðatalinu sjálfu (Jarðatal Johnsen 1847, bls. 270). 
Bæjarstæðið er skammt ofan við vegslóða (Deildardalsveg vestri) sem liggur milli Skuggabjarga og Stafshóls, fast framan við Hrappsárskriðuna. 
Túnið er í litlum halla, vel gróið en þýft og hefur aldrei verið sléttað. 
Innan túngarðsins eru nokkrar glöggar tóftir frá búsetu á 19. öld en einnig mótar fyrir eldri tóftum. 
Farvegur Hrafnsárinnar hefur verið fjarri bæjarstæðinu þegar fyrsta býlið reis og í dag er hluti túnsins og túngarðsins komin undir skriðu árinnar. 
Ekki er gott að gera sér grein fyrir hvenær skriðan hljóp yfir túnið og braut túngarðinn. 
Þó er greinilegt að  ábúendur Hrappsár á 19. öld hafa ekki séð ástæðu til að hlaða hann upp. 
Býlið hefur augljóslega dregið nafn af ánni sem það stendur við, en hún hefur lengst af heitið Hrappsá en á síðari árum afbakast í Hrafnsá. 
Í örnefnaskrá frá 1938 er Hrappsárnafnið notað en í Jarða og búendatali frá 1953 heitir býlið Hrafnsá. 
Í sóknarlýsingu frá 1839 er segir að út við Hrappsána standi nýbýlið Hrappsá (Sýslu og sóknarlýsingar II, bls. 137).  
Á tuttugustu öld var farið að kalla Hrappsá, Hrafnsárkot. 
Í örnefnaskrá segir að í daglegu tali sé Hrafnsárkotsnafnið notað af heimamönnum (Örnefnaskrá Rósmundar Ingvarssonar). 
Snið 1.
Snið var hreinsað í norðanverðan túngarðinn þar sem að jarðýtuslóð hafði myndað rofsnið í hann. 
Sniðið var hreinsað upp og grafnir um 40cm niður fyrir garðinn til að komast niður á óhreyfð jarðlög.
 Í sniðinu kom fram 50cm hár torfveggur sem reistur hefur verið eftir 1104. 
H1104 gjóskan virtist óhreyfð undir veggnum en þar undir var svo rótaðra torf með H3 gjóskunni, um 8-10cm þykkur bunki. 
Algengt er að torf eða jarðvegur séu notuð til að púkka undir veggi svo að undirlag þeirra sé sem sléttast sem gæti útskýrt torfrótið. 
Hinsvegar verður að teljast nokkuð áhugavert að 1104 gjóskan virtist liggja yfir þessu óhreyfð. 
Þá hefur lagið fallið á sama tíma og menn hafa verið við að reisa vegginn. 
Ekki er þó útilokað að lagið hafi legið neðst í torfu sem náð hefur yfir þvera holuna sem grafin var. 
Ljóst er þó að túngarðurinn hefur fyrst verið hlaðinn eftir gjóskufallið 1104 en í sniðinu komu ekki fram óyggjandi merki annarrar gjósku hvorki í torfinu eða ofan garðsins.
Snið 2
Annað uppblásturssnið var hreinsað í autanverðum túngarðinum. 
Þar voru jarðlög svipuð og í sniði 1, nema hvað þar hafði garðurinn augljóslega verið gildaður upp eftir 1300. 
Heklugjóskan frá 1300 var í torfinu efst í garðinum. 
Ekki var hægt að staðfesta jarðvegslög neðst í veggnum þar sem að vatn safnaðist fyrir neðst í skurði enda lá lækjarspræna úr mýrinni utan garðs í geng um vegginn á þessum stað.
Túlkun:
Ljóst er að byggð hefur verið hafin á Hrappsá á 11. öld. e.t.v. fyrr, og voru skáli, rétt og hálfhringlaga garðlag elstu byggðamerki innan túns. 
Túngarðurinn bendir þó til að búið hafi verið á Hrappsá eftir 1104, e.t.v. allt til 14. aldar. 
Menjar um þá byggð liggur líklega undir 19. aldar byggðaleifunum. 
Ljóst er þó að bærinn hefur legið lengi í eyði áður en hann byggðist aftur í nokkra áratugi á 19. öld. 
Nánari lýsing: 
Snið í norðanverðan túngarð á Hrappsá. 
Horft að ofan. 
Lýsing: 
Neðsta sellandið í vestanverðum Unadal tilheyrði jörðinni Þönglaskála á Höfðaströnd. 
Það mælist u.þ.b. 180 hektarar að stærð. 
Mörk Þönglaskálasellands til norðurs, gagnvart Bjarnastaðagerði, eru samkvæmt landamerkjabók frá árinu 1890, "á Puntskriðu, tekin stefna á fjall upp." 
Í örnefnaskrá Jóhanns Ólafssonar eru nánari lýsing á þessum merkjum: "Frá landamerkjum Bjarnastaðagerðis, sem voru úr stórum steini við Unadalsá, í bakka svokallaðrar Puntskriðu, sjónhending í Kisukinn neðan við fjallsskálina Kisu og beint upp á fjall." 
Þönglaskálasel er vestan Unadalsár, uppi á allháum bakka, út á móti Spánárréttinni. 
Þar eru mannvirkjaleifar á a.m.k. sjö stöðum, sumar mjög fornar, aðrar sjáanlega mun yngri. 
Megintóftin líkist engu fremur en bæjartóft. 
Hún er í sjö hólfum og gróður í henni til muna sterkari og grænni en umhverfis sem segir að hún getur ekki verið mikið eldri en 200 ára, í hæsta lagi 300 ára. 
Um 12 metrum ofar eru tóftir lítilla fjárhúsa. 
Á fjórum stöðum öðrum eru tóftir smáhúsa eða kvía (...). 
Sumarið 2013 var gerð minniháttar fornleifarannsókn með kjarnabor á Þönglaskálaseli. 
Erfitt reyndist að fá viðunandi niðurstöður vegna þess að oftast strandaði borinn á grjóti áður en hann kæmist niður svo viðunandi væri. 
Tókst því ekki að aldursgreina bæjartóftina. 
Þó benti afstaða hennar og öskunnar frá 1766 til að veggirnir hefðu verið byggðir eftir að hún féll. Undir þessum húsatóftum reyndist hins vegar önnur bygging, e.t.v. seltóftir, e.t.v. bæjartóft. 
Til hliðar voru óglöggir og jarðsokknir veggir eldri bygginga þar sem greina mátti a.m.k. tvö rými. 
Reyndist sú bygging af íveruhúsi sem að líkindum hefur verið aflagt 100-200 árum áður en bæjartóftin var byggð ofan á til hliðar. 
Þar var komið niður á þétt, móöskuríkt gólf með koladreif sem greinilega hefur verið í mannabústað. 
Um 15 sm af óhreyfðri fokmold var ofan á þessum minjum. 
Torf sem þar kom fram í kjörnum var með Heklugjóskunni frá 1104 og veggir því hlaðnir eftir að hún féll. 
Mögulega mátti lesa þarna minjar frá þremur búsetuskeiðum. 
Túlkun fornleifafræðings var að þarna hafi upphaflega verið sel, reist eftir 1104 en aflagt líklega á 14. eða 15. öld. 
Kofatóftir kunna að hafa tengst seli eða búskap á staðnum, eftir að eldra selið lagðist af. 
Á 18. eða 19. öld hefur veirð þarna skammvinn búseta. 
Byggðasöguritari minnist þess að hafa heyrt einhvern tala um Þönglaskálagerði. 
Ef til vill hefur það verið nafnið á býlinu þar sem hokrað var í skamman tíma á 18. öld, eða snemma á þeirri 19., en um það hafa hvergi fundist skráðar heimildir. 
Þarna er engan veginn búsældarlegur staður hvað slægjur og grasnytjar varðar en selstaða bærileg.
(Byggðasaga Skagafjarðar VII. Hofshreppur, 268). 
Nánari lýsing: 
Útihúsatóftir ofan bæjarhúsatófta á Þönglaskálaseli. 
Horft er til norðausturs.
Lýsing: 
Eyðibyggð og afdalir III. 2008.
Hólakot í landi Viðvíkur í Viðvíkursveit. 
Hólakot kemur fyrst fyrir í heimildum ásamt Viðvík og Kvígildis¬hóli í ráðsmannsreikningi Hólastóls frá 1388 þar sem taldar eru upp jarðir í eigu Stólsins (Íslenskt fornbrefasafn, III:410). 
Í annarri skrá yfir eignir Hólastaðar frá 1449 er Viðvík talin upp ásamt Hólakoti (Íslenskt fornbréfasafn, V:36, 43). 
Í örnefnaskrá Margeirs Jónssonar segir í aftanmálsgrein: "Hólakot, sem er forn-gamalt eyðibýli - er í Viðvíkurlandi, en byggt upp að nýju um 1920. 
Fornt mat á Hólakoti var 20 hdr. og um 1388 var lsk. 3 merkur í vaðmálum. 
Með konungsúrskurði 8. maí 1805 var Viðvík "ásamt kotinu" lögð sýslumanni til ábúðar og hefur það fylgt aðaljörðinni síðan." 
(Örnefnaskrá Viðvíkur. Margeir Jonsson skráði. Örnefnastofnun Íslands, bls. 3). 
Í örnefnaskrá Sverris Björnssonar segir: "Ofan við sundið [Hólakotssund] er smákot sem Hólakot heitir, vísast um það til lýsingar Margeirs Jónssonar 
(Örnefnaskrá Viðvíkur. Sverrir Björnsson skráði. Örnefnastofnun Íslands, bls. 3). 
Hólakot mun hafa verið í ábúð 1921-1934. 
Í Hólakoti sjást leifar túngarðs og byggingaleifa bæði kotbýlisins sem þar stóð seinast en einnig er þar að finna virkjamiklar fornar minjar innan túngarðsins sem engar heimildir eru til um. 
Alls voru teknir þrír könnunarskurðir á Hólakoti auk þess sem að fjöldi kjarnasýna var tekinn til frekari aldursgreiningar minjanna.  
Nánari lýsing: 
Hólakot skurður 2.
Fornbýlið Hólakot í Hjaltadal. 
Skurður 2 var tekinn í norðanverðan túngarðinn. 
Í ljós komu a.m.k. tvö byggingaskeið í garðinum. 
Svo virðist sem að að garðurinn hafi verið að hluta hruninn um það leyti sem 1104 gjóskan féll. 
Mögulegt er að að garðurinn hafi verið endurhlaðinn en enginn gjóska fannst ofan á garðinum sjálfum og engin merki voru um 1104 gjóskuna í torfi. 
Neðri hluti garðsins var hlaðinn úr torfi sem í voru slitrur af fínni svartri gjósku- vera kann að um sé að ræða gjóskulag úr Vatnajökli sem féll um 1000 e.Kr.
Lýsing: 
Bjarnastaðir eru eyðibýli austan megin í Unadal í 140 metra hæð yfir sjávarmáli. 
Liggur land jarðarinnar milli Bjarnastaðaár og Tungufjalls að utan en Spánárdals og Spánárinnar að framan. 
Á jörðin land að Grundarlandi að utan, háfjalli að ofan, Spáná að innan og Unadalsá að neðan móts við Þönglaskálaselland og Bjarnastaðagerði. 
Bjarnastaða er fyrst getið í heimildum 1449 en þá var jörðin komin í eigu Hólastóls. 
Býlið fór í eyði 1947 og öll hús eru þar löngu fallin. 
Jörðin var formlega lögð til afréttar 1961 (Byggðasaga Skagafjarðar VII bindi, 281.).    
Nánari lýsing: 
Túngarðurinn á Bjarnastöðum. 
Horft er til norðvesturs. 
Lýsing: 
Hagakot er eyðibýli og var fremsti bær í Hjaltadal austan ár á síðari öldum. 
Jörðin var ekki lögbýli á 19. öld, heldur eins konar húsmannsbýli frá Hólum og hafði engin tilgreind landamerki. 
Þar var búseta á árunum 1862-1888. 
Bærinn stóð undir norðurenda Hagafjalls, beint niður undan Tröllkonusæti sem er klettabrýndur seti miðhlíðis norðan á fjallsröðlinum. 
Á Hagakoti eru þrennar fjárhúsarústir og þar standa enn fjárhús sem byggð voru um miðja 20. öldina. 
Yst og neðst á gamla túninu er tóft sem virtist ekki vera af peningshúsum. 
Tóftin var fjórskipt og voru borkjarnar teknir í veggi hennar og gólf.
Túlkun kjarna: Ummerki um eldstæði benda til að þarna sé um að ræða mannabústað. 
Hefur líklega verið búið þarna á 17. öld, mögulega fram undir þá 18.
Nánari lýsing: 
Tóftir íveruhúss á Hagakoti í Hólahaga. 
Horft í norðvestur.
Lýsing: 
Lækjar er fyrst getið um miðja 14. öld en fornleifar benda til að þar hafi verið búið allt frá fyrstu tíð. 
Búskap var hætt á jörðinni 1958 og er jörðin nú hluti af landi Ennis og hún nytjuð þaðan (Byggðasaga Skagafjarðar V. Bindi. Bls. 269-270). 
Engar byggingar eru lengur uppistandandi en bæjarhóllinn er enn vel greinanlegur. 
Túngarður sést að hluta vestan og norðan bæjarhólsins og eru tvær tóftir við vesturhluta hans. 
Um 20-50m beint norður af bæjarhólnum eru óglöggar, fornlegar minjar, skálatóft og fleiri byggingaleifar. 
Borkjarnar voru teknir í tóftir og túngarð auk þess sem könnunarskurður var grafinn í skálatóftina. 
Nánari lýsing: 
Lækur í Viðvíkursveit. 
Skurður 1 í skálatóft, botn skurðar.
Skurður var grafinn í austanverðan útvegg aflangs íveruhúss eða skálabyggingar syðst í heimatúni Lækjar. 
Um 5sm undir grasrót [1] kom gjóskan H1300 óhreyfð en enga mannvist var að sjá í fokmold [2] ofan hennar. 
Á milli 1300 og 1104 sem einnig lá óhreyfð í sniðinu var fokmoldarlag [3] með smá flygsum af 1104 og móöskudreif en annars mjög lítil merki mannvistar. 
H1104 lá í um 2sm þykkum bunka ofan á torfvegg sem kom fram vestast í skurðinum og lá nokkru óljósari eftir sniðinu öllu. 
Um 2sm af óhreyfðri fokmold [4] voru á milli gjóskunnar og efri hluta torfveggjarins en allt upp í 20sm fokmoldarlag [4] yfir hruni úr veggnum [5] en hann hefur hrunið til austurs.  
Byggingin virðist því aflögð nokkru áður en að 1104 gjóskan féll en ekki er hægt að fullyrða með meiri nákvæmni hvenær hún var byggð.
Túlkun:
Byggingin er aflögð nokkuð fyrir 1104 en veggir hennar virðist þá fallnir. 
Borkjarnar bentu til að um íveruhús væri að ræða og lögun tóftarinnar bendir einnig til þarna sé um að ræða skálatóft. 
Litlar vísbendingar eru um mannvist eftir að húsið féll eða var sléttað þangað til að 1104 gjóskan lagðist yfir. 
Óvíst er hvort að það þýðir að byggð hafi lagst þarna af en í það minnsta virðist bæjarstæðið þá ekki hafa verið á sama stað. 
Meiri vísbendingar eru um byggð á milli 1104 og 1300 en þó ekki ýkja mikla. 
Lýsing: 
Árið 2013 var fjöldi staða í Hofshreppi hinum forna rannsakaðir í tengslum við verkefnið Eyðibyggð og afdalir Skagafjarðar (VII). 
Áhersla var lögð á minjar í Deildardal og Unadal og voru meginmarkmið eftirfarandi:  
að leita að og staðsetja fornbýli, sel og aðrar minjar sem fyllt geta upp í þekkingu á byggðasögu Skagafjarðar.
að kanna aldur valinna minja með könnunarskurðum og/eða borkjörnum sem teknir eru í garðlög og útveggi tófta til að ákvarða aldur og möguleg byggingastig. 
Einnig eru tekin kjarnasýni úr gólfum tófta til að ákvarða hvort að um mannabústaði er að ræða.
að kynna og vekja athygli á minjunum þannig að gert sé ráð fyrir þeim í skipulagi og við framkvæmdir. 
Nánari lýsing: 
Horft inn Unadal frá Svínavöllum. 
Horft til austurs.
Lýsing: 
Hrappsá var hjáleiga frá Skuggabjörgum, og stóð norður við samnefnda á í Deildardal vestan verðum, milli Skuggabjarga og Stafshóls. 
Óvíst er hversu stórt land hjáleigan hafði, annað en túnið, sem afmarkað er fornum túngarði. 
Svo illa vill til að engar ritaðar heimildir hafa varðveist um tilvist Hrappsár fyrir 1831, nema þjóðsaga sem virðist eiga uppruna sinn til fyrstu alda Íslandsbyggðar. 
Þær sagnir var að finna í handritum frá árunum 1368 og 1428, sem eru því miður glötuð (HSk. 403. fol. Örnefnalýsing úr Deildardal. Jón H. Árnason). 
Ekki er minnst á Hrappsá í Jarðabókinni 1709 sem verður að teljast frekar óvanalegt en kann þó að eiga sér skýringu (Jarðabók Árna Magnússonar og Páls Vídalín X, bls. 209-210). 
Skuggabjörg voru í eyði árið 1709 og því enginn ábúandi á jörðinni sem greint gat frá staðháttum. 
Hrappsá virðist hafa gleymst. 
Ferðabók Ólafs Olaviusar frá 1777 getur heldur ekki Hrappsár í upptalningu á eyðibólum í Hofshreppi.  
Býlið var í byggð frá 1831 og var þar búið með hléum til ársins 1872, að Hrappsá fór í eyði og hefur ekki byggst síðan. 
Hrappsár er getið neðanmáls í Jarðatali Johnsens  frá 1847, en þar segir að prestur nefni hjáleiguna Hrappsá en aðrar upplýsingar um býlið séu ekki kunnar og því er það ekki í jarðatalinu sjálfu (Jarðatal Johnsen 1847, bls. 270). 
Bæjarstæðið er skammt ofan við vegslóða (Deildardalsveg vestri) sem liggur milli Skuggabjarga og Stafshóls, fast framan við Hrappsárskriðuna. 
Túnið er í litlum halla, vel gróið en þýft og hefur aldrei verið sléttað. 
Innan túngarðsins eru nokkrar glöggar tóftir frá búsetu á 19. öld en einnig mótar fyrir eldri tóftum. 
Farvegur Hrafnsárinnar hefur verið fjarri bæjarstæðinu þegar fyrsta býlið reis og í dag er hluti túnsins og túngarðsins komin undir skriðu árinnar. 
Ekki er gott að gera sér grein fyrir hvenær skriðan hljóp yfir túnið og braut túngarðinn. 
Þó er greinilegt að  ábúendur Hrappsár á 19. öld hafa ekki séð ástæðu til að hlaða hann upp. 
Býlið hefur augljóslega dregið nafn af ánni sem það stendur við, en hún hefur lengst af heitið Hrappsá en á síðari árum afbakast í Hrafnsá. 
Í örnefnaskrá frá 1938 er Hrappsárnafnið notað en í Jarða og búendatali frá 1953 heitir býlið Hrafnsá. 
Í sóknarlýsingu frá 1839 er segir að út við Hrappsána standi nýbýlið Hrappsá (Sýslu og sóknarlýsingar II, bls. 137).  
Á tuttugustu öld var farið að kalla Hrappsá, Hrafnsárkot. 
Í örnefnaskrá segir að í daglegu tali sé Hrafnsárkotsnafnið notað af heimamönnum (Örnefnaskrá Rósmundar Ingvarssonar).  
Nánari lýsing: 
Forn rétt á Hrappsá. 
Horft er til norðurs. 
Lýsing:
Fornleifarannsókn var gerð í eina af hjáleigum kirkjujarðarinnar Miklabæjar í Akrahreppi. 
Nafn býlisins er á huldu en þessa umfjöllun er að finna í Byggðasögu Skagafjarðar IV. bindi þar sem fjallað er um jarðir í Akrahreppi. 
Eitt fjögurra afbýla Miklabæjar var býlið Jaðar. 
Jarðabókin 1713 getur þess eftirfarandi: "þriðja hjáleiga, í eyði með sama móti sem segir um Miklabæjarkot ..." 
Á árunum 1753-1757 voru búandi í Jaðri Grímur Jónsson og Guðrún Gottskálksdóttir frá Hreiðarsstöðum í Svarfaðardal en hún var alsystir Þorvaldar Gottskálkssonar prests á Miklabæ 1747-1762 og hálfsystir Gottskálks Blander á Mið-Grund. 
Ekki eru kunn nöfn annarra ábúenda í Jaðri og virðist Þorvaldur prestur hafa leyft systur sinni og mági að byggja þar yfir sig á gömlu eyðikoti (Svarfdælingar II, bls. 96). 
Svo undarlegt sem það er hefur nútímamönnum gleymst hvar hjáleigan Jaðar var enda sér hennar hvergi bein ummerki lengur. 
Ef skoðað er umhverfið verður þó einn staður að teljast nokkuð líklegur án þess nokkrar sönnur liggi fyrir. 
Í norðausturhorni gamla túnsins kallast Húsahóll, sunnan Bæjarlækjar og ofan þjóðvegar. 
Þar fer gamli túngarðurinn sveig yfir hólinn ofan til. 
Þar stóðu fjárhús fram á seinni hluta 20. aldar og sjást þeirra enn skýr merki, tvenn fjárhús sem sneru út og suður, enda við enda en hlöðutóft á milli (65°30'500/19°17'575). 
Þetta er í útjaðri túnsins og mjög líklegt bæjarstæði, stutt í bæjarlækinn. 
En komið hafa í ljós minjar um fornbýli neðst í Miklabæjarnesi. 
Hafa Héraðsvötn þegar brotið burtu hluta túnstæðis, e.t.v. allt að helmingi. 
Eftir stendur hálfhringur hins forna túngarðs og lítill hluti bæjarhólsins. 
Mjög fornlegt tóftalag er á einum stað innan túngarðs norðaustantil. E.t.v er það forn skáli. 
Aflangur hóll sem Vötnin hafa að stærstum hluta rifið burtu, og merktur er B á meðfylgjandi teikningu, grænkar meira en umhverfið. 
Það gefur vísbendingu um að mannvist þar sé ekki margra alda gömul. E.t.v. er þetta gamall bæjarhóll. 
Rækt í slíkum mannvistarhólum eða húsatóftum viðhelst í a.m.k, 200-300 ár. 
Óvíst er hvort fornbýlið sé hið sama og nefnt er Jaðar í Jarðabók eða hvort um fimmta afbýlið sé að ræða. 
Hinn 10. júlí 2007 var gerð fornleifakönnum á staðnum til aldursgreiningar.." (Hjalti Pálsson (ritstj.) 2007: Byggðasaga Skagafjarðar IV. Bindi. Akrahreppur. 
Sögufélag Skagfirðinga. Sauðárkróki). 
Nánari lýsing: 
Ónefnt fornbýli í landi Miklabæjar í Akrahreppi. 
Tveir skurðir voru teknir, annar í túngarð en hinn í tóft. 
Túngarðsveggurinn er hlaðinn eftir 1300 en engin gjóska lá ofan hans þannig að ekki var hægt að metra efri aldursmörk. 
Það sama má segja um tóftina sem skurður var tekinn í, ekki var hægt að greina að byggt hafi verið þar fyrir 1300. 
Býlið er því líklega í byggð eftir 1300 en farið í eyði áður en að Jarðabók Árna Magnússonar og Páls Vídalín er skrifuð 1713.
Lýsing: 
Kjarnar voru teknir í tóftir Grafarsels í Deildardal. 
Töluverðar minjar eru á selinu, bæði eldri seltóftir og leifar býlis sem þar var um miðja 19. öld. 
Grafarsel er um 450 metrum innan við Bjarkará, niður við bakka Grafarár.  
Seljadals er fyrst getið í kaupbréfi frá lokum 14. aldar og vafalítið er nafnið ævafornt. 
Ekki er ósennilegt að bændur niður í dalnum eða á Höfðaströnd hafi þegar á fyrstu öldum byggðar, haft í seli innan við byggð í Deildardal (Íslenskt fornbréfasafn III, bls. 488). 
Um sel í Deildardal segir séra Páll Erlendsson í sóknarlýsingu árið 1839: "Allar Óslandshlíðarjarðir, Gröf, Enni og Hof [eiga selstöður], þær síðustu tvær í Unudalnum, hinar í Deildardal. 
Öngvar eru nú notaðar, nema frá Gröf mánaðartíma sumar hvert. 
Hafa þær aflagst vegna vegalengdar, margs þar að lútandi örðugleika, og hefur þar til aldrei svarað kostnaði. 
Menn rífa þar til kola og reka þangað geldfé og ótamin hross, og upprekstrarlandið er ekki annað en sellöndin sjálf […]" (Sýslu- og sóknalýsingar Skagafjarðarsýslu bls. 139). 
Gleggstu minjarnar eru leifar 19. aldar býlisins sem liggur að hluta ofan á leifum eldri bygginga. 
Tóft yngsta bæjarins stóð efst og hæst minjanna á dálitlum hóli og voru ummerki um þrjú rými í bænum en áfastastar austan bæjarins voru leifar matjurtagarðs. 
Kofatóft er nokkrum metrum sunnan við matjurtagarðinn og hefur tilheyrt yngsta notkunarskeiðinu. 
Í rústabungunni sem bærinn stendur á má sjá a.m.k. þrjú hólf. 
Rétt austan hennar var svo einhverskonar niðurgröftur. 
Um 8m norðaustan matjurtagarðsins voru leifar eldra sels en engar yngri byggingar lágu ofan á því. 
Í því voru a.m.k. þrjú rými og áfastar kvíar. 
Tóftirnar stóðu mjög tæpt á brún ofan árinnar og því í nokkurri rofhættu. 
Veggir voru mjög jarðsokknir. 
Nokkrir kjarnar voru teknir í minjarnar. 
Flestir lentu beint á steini undir yfirborði enda var mikið grjót í veggjum bæði yngri og eldri tófta. 
Ekki var hægt að greina aldur minjanna í þeim þremur kjörnum sem þó tókst að ná þarna upp. 
Um 4m norðan seltóftanna voru aflangar kvíar sem tilheyrt hafa selstóftinni. 
Um 30m beint norðan yngstu bæjartóftarinnar voru leifar tveggja útihúsa, fjárhúsa og hlaða. 
Tóftaveggir útihúsanna stóðu sæmilega og var augljóst að garðar höfðu verið í fjárhúsunum. 
Þessi útihús voru frá 19. aldar bænum.
Túlkun.
Ekki var hægt að meta aldur minja á Grafarseli.
Nánari lýsing: 
Horft yfir tóftir Grafarsels. 
Horft er til austurs.
Lýsing: 
Óljós garður sem liggur frá austri til vesturs yfir Ástungu milli Kolbeinsdalsár og Hjaltadalsár í Skagafirði.  
Nánari lýsing: 
Garðlag milli Hjaltadalsár og Kolbeinsdalsár í Skagafirði. 
Horft er í norðaustur. 
Lýsing: 
Í ferðabók Ólavíusar (Ólafur Olavius (1965)) er nefnt býlið Ytri-Heljará og segir þar að það hafi tekið af í vatnsgangi. 
Heljarár er einnig getið í Guðmundarsögu góða. 
Staðsetning bæjarins hefur verið óþekkt en við rannsóknir í tengslum við ritun Byggðasögunnar voru skoðaðar seltóftir í landi jarðarinnar Bjarnastaða, á bökkum Heljarár. 
Við frekari vettvangsrannsókn sumarið 2008 komu í ljós, auk augljósra seltófta, leifar eldri minja. 
Tóftirnar liggja á nyrðri hluta árkeilu en Heljará hefur greinilega runnið áður í farvegi norðan árkeilunnar en liggur nú í farvegi sunnan hennar. 
Við nánari athugun kom í ljós að áin hefur tekið af hluta eldri tóftanna og var hægt að hreinsa upp snið í árbakkann til að rannsaka minjarnar frekar. 
Nánari lýsing: 
Minjar á bökkum Heljarár í Kolbeinsdal. 
Horft er til suðausturs.
Lýsing: 
Stafshóll er við mynni Deildardals að sunnan en var til forna talinn til Höfðastrandar. 
Nú er Stafshóll almennt sagður neðsti bær í Deildardal, sunnan Deildardalsár. 
Bærinn stendur norðvestan í svonefndri Stafshólsöxl. 
Bæjarnafnið er skrifað ýmist Stafshóll eða Stafnshóll. 
Elstu heimildir um býlið er líklega að finna í Landnámabók en þar segir frá Oddleifi staf. 
Foreldrar hans voru Hrafna-Flóki og Gró, systir Höfða-Þórðar, en Oddleifur bjó að Stafshóli og deildi við Hjaltasonu á Hofi í Hjaltadal. 
Í Landnámabók er einnig getið Arnórs, sonar Nafar-Helga, landnámsmanns á Grindli í Fljótum, Arnór barðist við Friðleif á Stafshóli. 
Stafshóll er því án vafa upprunalega bæjarnafnið (Íslendingasögur I, bls. 151). 
Jörðin hefur vafalítið verið í einkaeign lengi fram eftir öldum en Oddleifur stafur, Hrafna- Flókason, virðist hafa verið fyrsti eigandi hennar ef marka má Landnámabók. 
Nafn jarðarinnar er ekki að finna í ráðsmannsreikningi Hólastóls frá 1388 og hún því trúlega ekki komist í eigu Stólsins fyrr en á fimmtándu öld. 
Stafshóll var ein þeirra jarða sem Hólabiskupar bröskuðu með og gekk oft kaupum og sölum. 
Jörðin var fyrr á öldum talin 24 hundruð að dýrleika en en 17. öld og síðar var hún metin 20 hundruð (Jarðabók Árna Magnússonar og Páls Vídalín IX, bls. 239). 
Í Jarðabókinni frá árinu 1709 er minnst á hjáleigu frá Stafshóli, sem þá þegar var komin í eyði: "Hjáleigugrey hefur hér eitt verið, og sú ein grasnyt sem heimabóndinn léði, ætla menn goldist hafi 20 eða 30 álnir. 
Ekki má hér aftur byggja nema jörðinni til skaða (Jarðabók Árna Magnússonar og Páls Vídalín, bls. 239). 
Trúlega hefur þessi hjáleiga verið þar sem heitir Stafshólsstekkur skammt neðan Stafshóls. 
Þar er glöggur túngarður í kringum tvo byggingarhóla.
Lýsing minja
Túngarðurinn [1] er nokkuð stæðilegur, allt að metri að hæð og um 2m breiður. 
Hann umlykur túnstæði sem er um 100m langt frá nv-sa og um 60m þar sem hann er breiðastur. 
Óglöggur garður [3] virðist svo þvera svæðið rétt sunnan mögulegs bæjarhóls. 
Hvort túnið hefur verið stækkað eða minnkað einhvertímann eða uppskipt skal ekki fullyrt.
Eins og áður segir eru tveir hólar innan túnsins.  
Vestari hóllinn er líklegur bæjarhóll, 21x6 m að ummáli  en ekki mótar fyrir glöggum útlínum bygginga á honum en dældir í hólnum benda til að þar hafi verið tvískipt eða þrískipt tóft [2].  
Á hinum hólnum sunnar í túninu eru tvær  tvískiptar tóftir, líklega stekkjartóftirnar sem svæðið dregur nafn sitt af. 
Tóftirnar liggja samsíða sú stærri suðvestan við um, 11x3 metrar að stærð. 
Fast norðaustan hennar er smærri tóft  8x4m að stærð. 
Báðar eru tóftirnar auðsjáanlega mun yngri byggingar en túngarðurinn  og tóftin á meintum bæjarhóli.  
Skammt vestan túngarðsins er óglögg fornleg  tóft 6x5 m og er hún hulin lynggróðri.
Teknir voru kjarnar í túngarðsvegg, meintan bæjarhól og forna tóft utan túngarðs. 
Einungis voru teknir fimm borkjarnar þar sem að niðurstöður voru nokkuð afgerandi. 
Kjarnar í túngarðinn bentu til að hann væri reistur eftir 1104 en aflagður fyrir 1300 sem lá óhreyft yfir garðinum. 
Sama var að segja í kjarna sem tekinn var í bæjarhólinn en þar komu fram leifar mannvistar, kol og móaska. 
Tóftin utan túngarðs virðist einnig fallin fyrir 1300. 
Sé hér um að ræða hjáleigu "greyið" sem nefnt er í Jarðabókinni hefur það verið nokkuð löngu aflagt þegar hún var rituð. 
Það er þó ekki útilokað að einhver byggð hafi verið þarna í styttri tíma eftir að býlið sem túngarðurinn tilheyrði var aflagt.  
Túlkun: 
Býlið sem afmarkað er af túngarði á Stafshólsstekk hefur verið í byggð eftir 1104 og túngarðurinn hefur a.m.k. verið fallinn áður en að 1300 gjóskan féll.
Nánari lýsing: 
Horft inn Deildardal frá Koti í landi Stafns. 
Horft til austurs.
